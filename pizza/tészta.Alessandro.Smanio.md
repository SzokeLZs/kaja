[IGAZI OLASZ SÉF MUTATJA MEG, HOGY KÉSZÜL A TÉSZTA ÉS A PIZZA](https://divany.hu/offline/2019/06/16/teszta-olasz-sef/)

# A pizza

Egy másik tipikus olasz étel: semmi extra, de akkor mégis mitől ilyen jó? Alessandro ezt is elmondja. Az ő pizzareceptjéhez ezeket szerezd be:

- 1 kg 00 típusú liszt
- 0,5 l víz
- 1 evőkanál só
- 1 teáskanál cukor
- 0,5 dl olívaolaj
- 15 g friss élesztő

A friss élesztőt futtasd fel egy pici langyos cukros vízben. Közben a lisztet keverd el a sóval, majd fokozatosan keverve add hozzá a vizet és az élesztőt, zárásként pedig csurgasd bele az olajat is.  

Ha összeállt a tésztád, fedd le, és egy órán át pihentesd szobahőmérsékleten, majd szedd 20 dekás bucikra, és kend meg őket olívaolajjal. Ezután fedd le, és hűtőben pihenjen egy éjszakán, vagy ami még jobb, 24 órán át.

Rétesliszttel megszórt asztalon nyújtsd a gombócokat kb. harminc centi átmérőre, kend meg paradicsomszósszal, és mehetnek rá a földi jók (pizza diavola esetén például pepperoni, mozzarella és pikáns szalámi), amikkel beborítva forró (300 fokos) sütőben 6-7 perc alatt süsd készre.

Sokat kérsz, de azért még elmondjuk a tökéletes paradicsomszószt is, amire alapozva aztán tényleg minden pizzát el fogsz tudni készíteni. 

# A hibátlan paradicsomszósz:

- 250g konzerv hámozott paradicsom
- bazsalikom ízlés szerint
- 1 teáskanál só
- 1 teáskanál cukor
- 1 evőkanál olívaolaj

Ne gondold túl: a fenti finomságokat egyszerűen pürésítsd botmixer segítségével. 
